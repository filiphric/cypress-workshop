# O workshope

## Pre koho je workshop určený 🤓

Workshop som vytváral hlavne pre testerov, ktorí majú záujem začať s automatizáciou v testovaní. Je však vhodný aj pre develeoperov, ktorí by sa radi so Cypressom zoznámili. Obsah workshopu je flexibilný, preto je možné upraviť ho podľa potrieb a znalostí účastníkov. So Cypressom je jednoduché začať, takže je vhodný pre tých, ktorí s automatizáciou nemajú žiadne skúsenosti. Cypress je však aj nástrojom profesionálov vo firmách ako sú Adobe, Slack, Shopify, DHL či Kiwi, a tak ho vie využiť naozaj ktokoľvek, kto testuje webové aplikácie.

Nezáleží na tom, či má účastník/čka so Cypressom skúsenosti, alebo iba začína, potreby na workshope ladím podľa vedomostí účastníkov. Z vlastnej skúsenosti viem, že kombinácia skúsenejších a menej skúsených účastníkov býva skôr prospešná, než kontraporduktívna.

Workshop je rozdelený do modulov, ktoré sa dajú kombinovať a prispôsobovať podľa potrieb a záujmu účastníkov.

Materiály workshopu sú zadarmo, no [k workshopu je možné poskytnúť aj lektorovanie](lektorovanie-workshopu.md).

## Ako workshop vyzerá

Workshop môže zabrať polku dňa, deň alebo aj dva. Všetko závisí od požiadaviek účastníkov. Na worshope účastníci pracujú s kódom, a vytvárajú testy počas praktivckých cvičení, preto je potrebné mať počas workshopu notebook \(a nabíjačku\).

Počas workshopu pracujeme s repozitárom, ktorého [naklonovanie a inštaláciu popisujem tu](start/priprava-+-instalacia/).

Workshop je rozdelený do menších modulov. Väčšina modulov kopíruje nasledovnú štruktúru:

1. Teória
2. Ukážka
3. Praktické cvičenie, úloha
4. Vyhodnotenie riešenia
5. Spätná väzba, Q&A

Na spätnú väzbu počas workshopu používam [Slido](https://www.sli.do/), pomocou ktorého ktoré kladiem otázky, pýtam si spätnú väzbu, prípadne zbieram otázky účastníkov, na ktoré odpovedám. Z mojej skúsenosti je najmä v začiatkoch workshopu ťažké „zdvihnúť ruku“ a opýtať sa nejakú otázku. Slido mi umožňuje efektívne si mapovať či účastníci rozumejú tomu, čo hovorím, alebo sa v inštrukciách strácajú.

Viem, že neviem všetko a nesnažím sa mať na všetko odpoveď, alebo názor. Moja skúsenosť je, že na workshopoch sa obvykle sám veľa naučím. Niekedy hľadáme odpovede s účastníkmi spoločne. Veď na to máme Google a stackoverflow 🙂

Keďže účastníkov workshopu považujem viac za partnerov než študentov, preferujem počas workshopu tykanie.

